# Libertà di informazione.

Puoi leggere tutti i libri che vuoi premendo un pulsante? Puoi ascoltare qualsiasi musica mai registrata nel momento in cui ne hai voglia? Hai accesso istantaneo a qualsiasi pubblicazione accademica di tutto il mondo che desideri consultare? In passato, quando copiare e distribuire informazioni era costoso, fare domande così apparentemente oltraggiose non avrebbe avuto alcun senso. Nei primi tempi della scrittura, quando i libri venivano copiati a mano, erano rari, costosi e soggetti a errori. Pochissime persone avevano accesso ad essi. Perfino negli ultimi anni del XX secolo, ci volevano processi fisicamente costosi di produzione e distribuzione per far arrivare libri, registrazioni musicali e altri oggetti nelle mani della gente.

Ma nell'era digitale, quando il costo marginale di fare e distribuire una copia si è ridotto a zero, tutte le limitazioni all'informazione digitale sono artificiali. Comportano l'aggiunta di costi al sistema per imporre la scarsità su qualcosa che è abbondante. Per esempio, miliardi di dollari sono stati spesi per impedire alla gente di copiare e condividere file musicali digitali (CBS News, 2001). 

Perché spendiamo soldi per rendere l'informazione meno accessibile? Quando l'informazione esisteva solo in forma analogica, il costo di copiarla e distribuirla ci ha permesso di costruire un'economia e una società basate sulla scarsità di informazioni. Una casa discografica, per esempio, doveva reclutare talenti musicali, registrare in studi costosi, commercializzare la musica e fare e distribuire dischi fisici. Far pagare i dischi permetteva all'etichetta di coprire i suoi costi e ottenere un profitto. Ora che gli individui possono fare musica su un portatile e distribuirla gratuitamente, i costi fissi sono drammaticamente più bassi e il costo marginale di ogni ascolto è zero. In questo contesto, il modello di business di far pagare per disco, per canzone o per ascolto, e le protezioni del copyright richieste per sostenerlo, non hanno più senso. Nonostante la ridicola battaglia messa in piedi dall'industria musicale, il nostro ascolto è generalmente gratuito (nel senso che è supportato dalla pubblicità) o parte di un abbonamento. In entrambi i casi, il costo marginale di ogni ascolto è zero. 

Nonostante questo progresso nell'industria musicale, accettiamo molte altre restrizioni artificiali sull'accesso all'informazione perché questo è l'unico sistema che conosciamo. Per passare all'Età della Conoscenza, tuttavia, dovremmo lottare per un aumento della libertà informativa. Questo non è senza precedenti nella storia umana: prima dell'avvento della stampa, le storie e la musica venivano trasmesse oralmente o attraverso la copia a mano. Non c'erano restrizioni su chi poteva raccontare una storia o eseguire una canzone. 

Per essere chiari, l'informazione non è la stessa cosa della conoscenza. L'informazione, per esempio, include l'enorme numero di file di log generati ogni giorno dai computer di tutto il mondo, molti dei quali potrebbero non essere mai analizzati. Non sappiamo in anticipo quali informazioni si riveleranno essere la base della conoscenza, quindi ha senso conservare quante più informazioni possibili e rendere l'accesso ad esse il più ampio possibile. Questa sezione esplorerà vari modi in cui possiamo espandere la libertà informativa, il secondo passo importante che faciliterà la nostra transizione all'Età della Conoscenza. 

## Accesso a Internet

Internet è stato deriso da alcuni che sostengono che sia una piccola innovazione rispetto, ad esempio, all'elettricità o alle vaccinazioni, ma si sbagliano. Internet permette a chiunque, in qualsiasi parte del mondo, di imparare come funziona l'elettricità o le vaccinazioni. Mettendo da parte le limitazioni artificiali imposte al flusso di informazioni, Internet fornisce i mezzi per accedere e distribuire tutta la conoscenza umana a tutta l'umanità. Come tale, è l'abilitatore cruciale del ciclo della conoscenza digitale. L'accesso a Internet è una componente fondamentale della libertà informativa.
 
Attualmente, oltre quattro miliardi e mezzo di persone sono connesse a Internet, un numero che sta aumentando di centinaia di milioni ogni anno (Kemp, 2020). Questa enorme crescita è diventata possibile perché il costo di accesso è sceso drasticamente. Uno smartphone capace costa meno di 100 dollari per la produzione. In luoghi con mercati competitivi, la larghezza di banda 4G viene fornita a prezzi bassi come 0,10 dollari per GB (Roy, 2019). 

Anche collegare le persone che vivono in parti remote del mondo sta diventando molto più economico, dato che il costo per la rete wireless sta diminuendo e stiamo aumentando la nostra capacità satellitare. Ad esempio, c'è un progetto in corso per collegare le comunità rurali in Messico per meno di 10.000 dollari per comunità (Rostad, 2018). Allo stesso tempo, nelle economie altamente sviluppate come gli Stati Uniti, l'innovazione tecnologica in corso come la tecnologia wireless MIMO abbasserà ulteriormente i prezzi per la larghezza di banda nelle aree urbane densamente popolate ("MIMO," 2020). 

Tutto questo significa che anche a livelli relativamente bassi, l'UBI (n.d.t. universal basic income ovvero reddito di cittadinanza basico e universale) coprirebbe il costo dell'accesso a Internet, a condizione che si continui a innovare e si mantengano mercati altamente competitivi e adeguatamente regolati per l'accesso ad esso. Questo è un esempio di come le tre diverse libertà si rafforzano a vicenda: la libertà economica permette alle persone di accedere a Internet, che è il fondamento della libertà informativa, e, come vedremo più avanti, usarlo per contribuire al ciclo della conoscenza richiede libertà psicologica. 

Mentre lavoriamo per rendere universale l'accesso a Internet a prezzi accessibili, dobbiamo anche affrontare le limitazioni al flusso di informazioni sulla rete. In particolare, dovremmo lottare contro le restrizioni su Internet imposte dai governi e dai fornitori di servizi Internet (ISP). Entrambe sono limitazioni artificiali, guidate da una serie di considerazioni economiche e politiche opposte all'imperativo della libertà informativa. 

